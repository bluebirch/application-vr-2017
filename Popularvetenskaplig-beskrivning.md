# Populärvetenskaplig beskrivning

Den psykiska ohälsan är ett fenomen som inte lätt låter sig fångas in av entydiga definitioner. Inom sjukvården förstås den i första hand som en medicinsk eller psykologisk problematik hos den enskilde individen. På en strukturell nivå finns en tydlig koppling mellan förekomsten av psykisk ohälsa och vilka sociala kategorier, till exempel vilket kön eller vilken etnicitet, en person förknippas med eller tillhör. Psykisk ohälsa tenderar även att ta sig *olika uttryck* hos personer med förknippade med olika sociala kategorier. Den psykiatriska sjukvården har en avgörande betydelse i relation till den psykiska ohälsan av två skäl. Dels är det psykiatrins uppdrag att behandla den psykiska ohälsan, men det är även psykiatrins uppgift att identifiera och definiera den, genom psykiatrisk diagnostik. Det är därför *särskilt* viktigt att den psykiatriska sjukvårdspersonalen förmår att förstå och bemöta alla patienter på ett sätt som motverkar fördomar och diskriminering. För att kunna göra detta behöver de både ha kunskaper om vilken betydelse social kategorisering har för psykisk ohälsa, och förutsättningar för att kunna omsätta den kunskapen i praktiken. Avseende sambanden mellan psykisk ohälsa och social kategorisering på en strukturell nivå finns redan omfattande kunskap. Forskning som undersöker hur den kunskapen sprids till, och tillämpas av, sjukvårdspersonal är däremot mycket sällsynt. "En god hälsa och en vård på lika villkor för hela befolkningen" är en målsättning för sjukvården i hälso- och sjukvårdslagen. Många vårdorganisationer har även tagit fram egna riktlinjer och policys för sådant som jämställdhet, HBTQ-kompetens och mångfald. Denna studie syftar till att besvara frågan hur dessa ideal och målsättningar "landar" hos sjukvårdspersonalen: vilka förutsättningar de har, och hur väl de förmår, att integrera dessa värden i mötena med sina patienter. Således kan studien vara av värde för anställda inom sjukvården som vill arbeta med behandling av psykisk ohälsa utifrån en likavärdesprincip, och för personer som har till uppgift att utveckla sjukvården i riktning mot lika villkor eller ökad rättvisa -- *i praktiken såväl som i teorin*. Studien kommer att vara ett samarbete mellan Stockholms och Umeås universitet och utföras av forskare med en fot i den kliniska psykologins område, och den andra inom sociokulturell forskning kring psykisk ohälsa och behandlar/patient-möten i sjukvården.
