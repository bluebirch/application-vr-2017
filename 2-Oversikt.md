# Områdesöversikt

Psykisk ohälsa är ett fenomen som inte lätt låter sig fångas in av entydiga definitioner. Inom sjukvården används sedan länge de europeiska och amerikanska psykiatriska diagnos-manualerna ICD och DSM för att vägleda sjukvårdspersonal vid identifieringen och kategoriseringen av psykisk ohälsa \cite{ICD-10,DSM-5}. Utifrån denna diagnostik produceras ibland även nationell statistik över prevalensen av psykisk ohälsa, inte minst i relation till olika samhällsgrupper. Den statistik som tagits fram på detta sätt visar genomgående fram stora skillnader mellan personer förknippade med olika sociala kategoriseringar (t ex avseende kön, sexuell läggning, etnicitet, socioekonomi och så vidare),  där i synnerhet vissa kombinationer av sociala kategoriseringar tenderar att ha mycket stor betydelse för en persons psykiska hälsa (Socialstyrelsen, 2013; Statens folkhälsoinstitut, 2005; Statens offentliga utredningar, 2006, 2015; Sveriges kommuner och landsting, 2014; Ungdomsstyrelsen, 2010). Den psykiska ohälsan är ett välutforskat område även utanför sjukvårdskontexten. På universitetsinstitutioner för humaniora och samhällsvetenskap studeras den som exempevis historiskt eller sociokulturellt fenomen (Johannisson, 2013 & 2015; Sveneaus, 2015 & 2016; Hallerstedt, 2006). Oavsett övergripande ämnesområde: medicin, psykologi, pedagogik, sociologi, genusvetenskap och så vidare, finns bland forskare inom området ett konsensus kring att psykiskt lidande förekommer och att det för vissa människor innebär ett stort livsproblem.
Den kontext som står i fokus för denna studie är den psykiatriska sjukvården som samhällsinstitution. I relation till denna kommer det bli nödvändigt att, utöver de perspektiv som redan beskrivits, ta hänsyn till medicinska och psykologiska förståelser av psykisk ohälsa eftersom det är dessa som dominerar inom sjukvården. Psykiatriska diagnoser ställs av läkare och psykologer, utifrån diagnosmanualer där konceptualiseringarna av psykisk ohälsa bygger medicinska och psykologiska förståelsemodeller och synsätt. Vidare är den psykiatriska sjukvården en del av den större sjukvårdsorganisationen och därmed inordnad den syn på hälsa och ohälsa som råder där. Ojämlikhet och diskriminering i relation till sjukvården som helhet, har varit ett välutforskat tema inom svensk forskning under de senaste två decennierna (t ex: Hamberg m.fl. 1998; Hammarström, 1999; Hedegaard, 2014; Mulinari, 2004; Westerståhl, 2003). Avseende specifikt den psykiatriska sjukvården har dock, under samma tidsperiod, mycket lite forskning gjorts. Detta är särskilt problematiskt i relation till den demografiskt ojämna prevalensen av psykisk ohälsa, samt utifrån att den psykiska ohälsan i nationella utredningar lyfts fram som ett växande folkhälsoproblem (Statens offentliga utredningar, 2015). Internationellt och historiskt sett finns dock mycket relevant kunskap kring psykiatrisk sjukvård i relation till sociala jämlikhetsapekter (se t ex  Caplan m fl, 1992; Caplan, 1995; Caplan & Cosgrove, 2004; Foucault, 2010; Friedan, 1663; Hare-Mustin & Marecek 1997; Marecek 1993, 2001).

Ett intressant undantag från beskrivningen ovan av forskningen kring bemötande i relation till psykiatrin, utgörs av psykologen Ulrika Eskner Skogers doktorsavhandling från 2015. Eskner Skoger undersöker i denna, med hjälp av en diskursanalytisk ansats, psykologer inom skola och barnpsykiatri utifrån deras förmågor och förutsättningar för att kunna hantera betydelser av kön i relation till sitt patientarbete. Hon fann att medan psykologerna överlag ville sträva mot jämställdhet, och även på en abstrakt teoretisk nivå kunde resonera kring ojämställdhet i termer av strukturell över- och underordning utifrån könstillhörighet, var det inte möjligt för dem att ta med sig och överföra det perspektivet på sin kliniska praktik. När det handlade om förståelsen och bemötandet av enskilda barn ställdes det detta perspektiv mot ett könsneutralitetsideal, baserat på en föreställning om att psykologisk kunskap och praktik måste vara objektiv, i relation till vilket psykologerna upplevde sin kunskap om över- och underordning utifrån kön som illegitim. Detta knyter an till ett vetenskapsteoretiskt tema av avgörande betydelse för både feministisk och intersektionell forskning. Medan traditionell psykologisk och medicinsk forskning eftersträvar att producera objektiv och neutral kunskap, är målsättningen inom den feministiska och intersektionella forskningen generellt sett snarare att undersöka vilka konsekvenser olika former av kunskapsproduktion får för personer associerade med olika sociala kategoriseringar. Forskare inom detta område har bland annat visat hur den förmodat objektiva och neutrala medicinska och psykologiska teorin och praktiken har könssegregerande konsekvenser, överlag till kvinnors nackdel (t ex: Hamberg m.fl. 1998; Haraway, 1991; Hammarström, 1999; Magnusson m fl, 2010). Forskningen inom detta fält präglas av en vetenskapsteoretisk insikt om att när det rör frågor som på ett eller annat sätt handlar om social kategorisering, finns inget objektivt perspektiv att inta (Harding 2006, 2015). Med ett mer teoretiskt vokabulär kan detta uttryckas som att denna forskning utgår ifrån en syn på kunskap som ”situerad” (Haraway 1998). De problematiska konsekvenserna av psykologins brist på vetenskapsteoretisk medvetenhet i fråga om synen på neutralitet och objektivitet, vid forskning som handlar om (eller utgår ifrån) någon form av social kategorisering, har även beskrivits ingående av Eva Magnusson, professor i psykologi med genusvetenskaplig inriktning vid Umeå universitet (Magnusson, 2002, 2003; Magnusson m fl, 2010). I sin egen forskning har Magnusson även visat hur kritiska tolkande forskningsansatser, i synnerhet diskursanalys, kan tillämpas i och på psykologisk forskning (Magnusson, 1998).
 
Den feministiska och intersektionella forskningens vetenskapsteoretiska kritik mot medicinsk och psykologisk teori och praktik kan idag ses som än mer relevant, i relation till sjukvården, i och med genomslaget av evidensbegreppet. Evidensbegreppet utvecklades ursprungligen inom medicinsk forskning (Krogstrup, 2011; Socialstyrelsen, 2012). Idag fungerar det dock styrmedel för både sjukvård och annan offentlig verksamhet, exempelvis socialtjänst (Statens beredning för utvärdering, 2017; Socialstyrelsen, 2012; Statens offentliga utredningar 2008:18; Stockholms läns landsting, 2015). Begreppet innebär en hierarkisk indelning av olika typer av vetenskaplig forskning, där kvantitativa studier med ett stort antal deltagare, som anses medföra en hög grad av neutralitet eller objektivitet (ibland även uttryckt som en lägre grad av ”bias”), värderas högre än kvalitativa studier med ett fåtal deltagare (Cochrane 2016; Levi, 2009; Statens beredning för utvärdering, 2017; Socialstyrelsen, 2012). Evidensbegreppet är relevant i relation till feministisk och intersektionell forskning kring sjukvård främst av två skäl. För det första bygger evidensidealet på en strävan att producera objektiv och neutral kunskap, medan intersektionalitetsperspektivet handlar om undersöka hur olika former av påverkat människor associerade med olika sociala kategoriseringar. Vidare innebär evidensbegreppet en explicit nedvärdering av just den typ av forskningsmetoder som vanligen tillämpas inom den intersektionellt inriktade forskningen: tolkande (kvalitativa) ansatser med ett fåtal deltagare. Vilken betydelse har denna situation för sjukvårdspersonal som vill arbeta intersektionalitetsmedvetenhet? Vilken betydelse får den för forskare som vill undersöka sjukvården i relation till intersektionalitet och psykisk ohälsa? Dessa frågor knyter an till ytterligare ett intressant fynd som Eskner Skoger (2015) gjorde i sin avhandling om skol- och sjukvårdspsykologer. Hon fann att det som främst skilde ut de psykologer i studien som hade ett uttalat engagemang för jämställdhetsfrågor från de övriga, inte var hur väl de lyckades med att omsätta dessa värderingar i praktiken i sitt kliniska patientarbete, utan de känslor av misslyckande, frustration, obekvämhet och trötthet som var associerade med en sådan strävan.