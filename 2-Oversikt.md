# Områdesöversikt 

> Gör ett sammandrag av din egen och andras forskning och tidigare resultat inom forskningsområdet. Ange nyckelreferenser.

Psykisk ohälsa, betraktat som socialt och samhälleligt fenomen, är ett välutforskat område. Att psykiatriska diagnoser har historiska och sociokulturella dimensioner är välkänt och märkbart inte minst genom diagnosernas, och det dokumenterade psykiska lidandets, förändringar över tid \cite{Johannisson2006,Johannisson2015,MagnussonMarecek2010}. Forskare inom samhällsvetenskap och humaniora har bland annat granskat sjukdomskoncept och diagnoser som depression och premensturellt syndrom \cite{CaplanMccyrdymyersGans1992,Johannisson2013,Marecek2006}. Många av forskarna inom området har lyft fram de psykiatriska diagnosernas starka kopplingar till sociala kategorier utifrån exempelvis kön, sexuell läggning eller etnicitet \cite{CaplanMccyrdymyersGans1992,Johannisson2015,Marecek2006,Stoppard2000,Tavris1992}. Flera har framhållit, och ingående beskrivit, hur psykiatrisk diagnostik i sig utgör en särskilt kraftfull form av social kategorisering, med stor betydelse för människors förståelser och upplevelser av sig själva och av andra \cite{CaplanMccyrdymyersGans1992,MagnussonMarecek2010,Ohlsson2011,Ohlsson2017}. 

Under de senaste decennierna har en tendens till ökad medikalisering inom det psykiatriska fältet uppmärksammats inom såväl svensk som internationell forskning \cite{Conrad2007,Frances2013,Kaatari2013,MagnussonMarecek2010,Topor2010}. Denna har varit tydlig bland annat genom det ökande antalet psykiatriska diagnoser och den ökande prevalensen av diagnostiserad psykisk ohälsa i befolkningen \cite{Frances2013}, samt genom det växande inflytandet av (det medicinskt grundade) evidensbegreppet \cite{Karlsson2011,Topor2010}. I Stockholm har denna utveckling även varit särskilt tydlig genom omvandlingen av allmänpsykiatriska mottagningar till mottagningar specialiserade på att behandla patienter med en viss typ av psykiatriska diagnoser. Kring denna utveckling saknas, såvitt vi känner till, ännu akademisk forskning. 

Sociokulturellt grundad forskning där psykisk ohälsa betraktas som en social kategori är sålunda omfattande. Forskning kring detta i psykiatrisk sjukvård och praktik är däremot ytterst sällsynt. Medan flera svenska studier de senaste decennierna har fokuserat på sjukvårdens bemötande av patienter utifrån genus-, jämlikhets- eller rättviseaspekter \cite[se t. ex.][]{Bjork2016,Hedegard2014,Westerstahl2003}, saknas i stort sett studier som har utforskat denna typ av frågor specifikt i relation till psykiatrin.

*Stefan Björk* har i sin doktorsavhandling dels undersökt patient/behandlar-möten inom mödrahälsovården med fokus på blivande pappors upplevelser och dels påbörjat ett arbete med att förena den diskursiva psykologin med den kontinentala tanketradition som springer ur fenomenologin \cite{Bjork2016}. Han är även utbildad psykolog. *Gunnar Karlsson* har studerat hälso- och sjukdomskoncept, i relation till självupplevelse och identitetsutveckling, hos exempelvis blinda personer och personer med erfarenhet av psykos \cite{Karlsson1999,Karlsson2011}. För närvarande leder han ett forskningsprojekt kring socialisering, identitetsutveckling och maskuliniteter \cite{Karlsson2014,Karlsson2016}. Karlsson är även privatpraktiserande psykolog, psykoterapeut och psykoanalytiker, och har i relation till detta studerat vetenskapsteoretiska frågor kring psykisk ohälsa och behandling \cite{Karlsson2004,Karlsson2009,Karlsson2011}. *Eva Magnussons* forskning handlar bland annat om psykologiämnets förståelser av, och sätt att hantera, frågor relaterade till social kategorisering utifrån kön, sexuell läggning, etnicitet och socioekonomisk status. Ett centralt och återkommande tema i Magnussons forskning är ontologiska och epistemologiska frågor relaterade till psykologi och på vilket sätt dessa är särskilt centrala och relevanta i relation till forskning som handlar om, eller utgår ifrån, någon form av social kategorisering \cite{MagnussonMarecek2010,Magnusson2011,MagnussonMarecek2015}. *Robert Ohlssons* forskning handlar om psykisk ohälsa, som samhälleligt och relationellt fenomen och som en form av social kategorisering med mycket stor betydelse för människors självupplevelse och identitetsutveckling \cite{Ohlsson2009,Ohlsson2011,Ohlsson2017}.
