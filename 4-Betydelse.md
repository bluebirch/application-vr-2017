# Betydelse

Projektets resultat förväntas vara av värde för psykiatrisk sjukvårdspersonal som vill utveckla sin förståelse av hur psykisk ohälsa hänger samman med social kategorisering utifrån till exempel kön, etnicitet eller socioekonomisk status, och vilken roll de själva spelar för hur dessa samband ser ut. Studien kommer dock inte enbart att fokusera på utredarnas och behandlarnas egen förmåga att förstå och bemöta sina patienters psykiska ohälsa på flera olika sätt, utan även på de kontextuella förutsättningar som stödjer eller hindrar dem i detta arbete. Därigenom kommer projektet även att kunna bidra till att öka den psykiatriska sjukvårdspersonalens kunskaper om de olika (institutionella) organisatoriska faktorer som som hjälper dem, och som hindrar dem, från att arbeta med utredning och behandling av psykisk ohälsa utifrån en social medvetenhet och likavärdesprincip. Då mycket lite forskning har gjorts i Sverige under de senaste deccennierna kring bemötande inom psykiatrisk sjukvård, i relation till genus- eller intersektionalitetsaspekter, finns idag en stor kunskapslucka kring området. 

"En god hälsa och en vård på lika villkor för hela befolkningen" är en målsättning för sjukvården i Hälso- och sjukvårdslagen (2 §). I tillägg till denna har många vårdorganisationer framtagit egna målsättningar och policys för exempelvis jämställdhet eller mångfald \cite[t. ex.][]{SLL2006,SLL2011}. Genusvetenskapligt inriktade forskare har problematiserat ändamålsenligheten och effektiviteten hos denna typ av riktlinjer och dokument, genom att undersöka om (och hur) de värderingar som uttrycks i dessa återspeglas i praktiken, i organisationers och insitutioners vardagliga verksamheter \cite{Ahmed2012,Schmitt2011}. I linje med fokuset för denna typ av forskning ska föreliggande projekt studera hur värderingar kring social jämlikhet konkret kommer till uttryck i psykiatrins vardag, i utredarnas och behandlarnas möten med sina patienter. Studiens resultat kommer således att vara relevanta även för personer som, på ett eller annat sätt, har till uppgift (eller eftersträvar) att utvekla den psykiatriska sjukvården i riktning mot ökad jämställdhet och social rättvisa – *i praktiken såväl som i teorin*. Då de strukturella sambanden mellan negativ särbehandling eller diskriminering och ohälsa är välkända, kan studien i förlängningen även förväntas bidra även till att minska den psykiska ohälsan genom att procudera kunskap som kan motverka fördumsfulla eller diskriminerande institutionella praktiker inom den psykiatriska sjukvården. 

Slutligen bör några ord sägas om projektets bidrag till den sociokulturellt inriktade forskningen kring psykisk ohälsa. Denna är i Sverige omfattande, och bedrivs på såväl sociologiska som idéhistoriska och pedagogiska institutioner och fakulteter. På psykologiska och medicinska institutioner lyser den däremot i regel med sin frånvaro. Således får de två yrkeskategorier som har till uppgift diagnosticera den psykiska ohälsan: läkare och psykologer, sällan ta del av den kunskap som produceras kring den psykiska ohälsans sociokulturella dimensioner (inte minst de som är relaterade till social ojämlikhet) som en del av sin utbildning. Anmärkningsvärt är även att trots det stora intresset för psykisk ohälsa inom samhällsvetenskaplig forskning och humaniora, har under de senaste två deccennierna mycket lite forskning gjorts kring utredare och behandlare i den psykiatriska sjukvårdskontexten. Detta innebär att det idag finns mycket lite aktuell kunskap kring hur de - i sitt praktiska utrednings och behandlingsarbete - förstår och bemöter sina patienters psykiska lidande. Detta projektförslag är ämnat utöka kunskaperna kring detta och därigenom bidra till en utökad dialog mellan individbaserade (medicinskt och psykologiskt grundade) och sociokulturella synsätt kring psykisk ohälsa. 
