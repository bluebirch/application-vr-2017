# Syfte och mål

> Redogör för övergripande syfte och specifika mål för forskningsprojektet eller motsvarande.

Till psykiatrin kommer som regel människor med ett psykiskt lidande.[^1] Detta psykiska lidande kan förstås på flera sätt. Det kan förstås som ett *individuellt, medicinskt problem* där lösningen på problemet följaktligen består av en medicinsk åtgärd, till exempel psykofarmaka. Det kan förstås som ett *individuellt, psykologiskt problem* där lidandet till exempel betraktas som en följd av ett problematiskt sätt att tänka och förhålla sig till sig själv och sin omgivning och lösningen därmed består i att förändra dessa tankar och beteenden. Det psykiska lidandet kan också förstås som ett *socialt problem* sprunget ur den hjälpsökandes livssituation där lösningen består i att arbeta inte bara med den hjälpsökande själv utan också människor i dennes omgivning.[^2]

Oftast förstås patientens lidande på mer än ett sätt samtidigt, men det inom psykiatrin dominerande *diagnostiska språket* \cite{DSM-5,ICD-10} premierar individuella, medicinska förståelser på bekostnad av sociala och sociokulturella \cite{Hallerstedt2006,Johannisson2015,Svenaeus2015}. Som regel är en psykiatrisk diagnos förutsättningen för att få hjälp inom psykiatrin över huvud taget, inte minst för att den psykiatriska verksamheten på många håll i Sverige är organiserad utifrån diagnoser. Även psykiskt lidande som i första hand har att göra med patientens sociala omständigheter och livssituation riskerar därför att individualiseras och *medikaliseras* \cite{Conrad2007,Kaatari2013,Topor2010}. 

*Syftet* med föreliggande projekt är att fördjupa förståelsen för hur behandlande och utredande personal inom svensk psykiatrisk vård så att säga navigerar mellan olika förståelser[^3] av sina patienters psykiska ohälsa, med särskilt fokus på möjligheterna att förhålla sig till och agera utifrån *olika* förståelser. Specifika frågeställningar:

* Vilka möjligheter har behandlare och utredare att agera utifrån olika förståeler av sina patienters psykiska ohälsa? Finns här diskursiva, organisatoriska, institutionella begränsningar?

* Förekommer dilemman i mötet mellan behandlare/utredare och patient som har att göra med förståelsen av psykisk ohälsa, uppfattningen yrkesmässigt/professionellt förhållningssätt och inom psykiatrin diskursiva och organisatoriska möjligheter och begränsningar? Om så är fallet, hur hanteras sådana dilemman?

* Hur gör behandlare och utredare för att uppnå kravet på "en god hälsa och en vård på lika villkor"[^4] i mötet med sina patienter? Upplevs motsättningar mellan å ena sidan verksamhetsmål som jämställdhet, likabehandling och mångfald \cite[se t. ex.][]{SLL2006,SLL2011,SLL2016}, å andra sidan en medikaliserande förståelse av psykisk ohälsa? Om så är fallet, hur hanteras den motsättningen?

* Hur förstår och förhåller sig behandlare och utredare till det faktum att psykisk ohälsa är mycket ojämnt fördelat mellan patienter hörande till olika sociala kategorier \cite[kön, sexuell läggning, könsuttryck, etnicitet, socioekonomisk status och så vidare; se][]{Socialstyrelsen2013,SFHI2005,SOU2006:78,SOU2015:86,SKL2014,Ungdomsstyrelsen2010}?
    
* Vad innebär eventuella dilemman och motsättningar i patientbemötandet för behandlare/utredare själva? Hur uppfattar de sig själva och sin yrkesroll? I vilken utsträckning kan känslomässiga aspekter av yrket som exempelvis stolthet, glädje, frustration, besvikelse och uppgivenhet förknippas med sådana dilemman och motsättningar?

Dessa frågor ämnar vi närma oss genom att intervjua behandlare och utredare i psykiatrin om deras yrkesmässiga praktik. Utgångspunkten är en sociokulturell förståelse av psykisk ohälsa, vilket inte utesluter medicinska förståelser men väl strävar efter att infoga dem i ett historiskt och kulturellt sammanhang. Detta återkommer vi till i avsnitt 3 nedan.

[^1]: "Som regel" därför att till psykiatrin kommer också människor som inte själva upplever ett lidande eller ens problem, till exempel vid tvångsvård enlgit LPT eller LVU.

[^2]: Detta är inte en uttömmande uppräkning -- här kan till exempel en existentiell förståelse och flera varianter av psykologiska förståelser läggas till -- utan exempel som syftar till att illustrerar att här finns *flera* ibland motsägelsefulla förståelser.

[^3]: Med "förståelse" avses här vad som ofta benämns *diskurs*, dvs. kulturella meningssystem eller "sätt att tala om" en viss företeelse som gör att företeelsen förstås som ett visst *slag* av företeelse, så som till exempel den *medicinskt--diagnostiska diskursen* förstår psykisk ohälsa som ett individuellt, medicinskt problem \cite{MagnussonMarecek2010}. I diskursanalytiska sammanhang används ofta termen *tolkningsrepertoarer* \cite{PotterWetherell1987}.

[^4]: 2 § Hälso- och sjukvårdslagen (1982:763).
