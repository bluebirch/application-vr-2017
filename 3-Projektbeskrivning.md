# Projektbeskrivning

## Teoretiska utgångspunkter

Vår utgångspunkt är en *sociokulturell förståelse* av psykisk ohälsa, dvs. psykiskt lidande och vad människor gör när de inte mår bra är inte enbart av naturen givet utan historiskt och kulturellt avhängigt \cite{Johannisson2006,KirschnerMartin2010,MagnussonMarecek2010,Svenaeus2015}. Det innebär i sin tur ett särskilt intresse för *social kategorisering* och hur sociala kategorier som kvinna, medelålders och patient får betydelse för hur vi bemöter andra och förstår oss själva. Psykiatriska diagnoser utgör här mycket kraftfulla sociala kategorier \cite{CaplanMccyrdymyersGans1992,Karp1996,MagnussonMarecek2010,Ohlsson2011}. Vi utgår också från *intersektionalitetsteori* för att belysa hur kön, sexuell läggning, könsuttryck, etnicitet och andra sociala kategoriernas inbördes relationer och betydelse \cite{Ahmed2012,Crenshaw1991,delosReyesMulinari2005,Magnusson2005,Magnusson2011,MagnussonMarecek2010,Schmitt2011}.

## Metoder

### Urval

Forskningsfrågan rör behandlare och utredare verksamma i olika typer av psykiatrisk verksamhet i olika delar av landet. Vi uppskattar att omkring 15 informanter kan vara tillräckligt för att få det rikhaltiga underlag som krävs för det här slaget av analytiskt arbete \cite{MagnussonMarecek2015}. Detta kan dock behöva justeras under intervjuandets gång beroende på vad som framkommer i de första intervjuerna. Rekrytering kommer att ske via projektdeltagarnas professionella nätverk, direkta förfrågningar till psykiatriska enheter samt så kallat "snöbollsurval" \cite{MagnussonMarecek2010}.

### Intervjuer

Informanterna kommer att intervjuas på en plats de själva föreslår. Intervjuerna bör inte ta mer än en timme i anspråk. Informanterna kommer att få muntlig och skriftlig information om studiens syften, intervjuns innehåll samt deras rättigheter vid medverkan i forskningsprojekt. Informanternas uppgifter kommer att hanteras anonymt \cite{Vetenskapsradet2011}.


### Analys

Den övergripande ansatsen är diskursanalytisk. För att belysa hur utredarna och behandlarna navigerar mellan *olika* förståelser \cite[diskurser, tolkningsrepertoarer;][]{MagnussonMarecek2010,PotterWetherell1987} av psykisk ohälsa riktas särskild uppmärksamhet mot vad som kan har betydelse för att en viss förståelse aktualiseras i en viss situation. Detta innebär att både vad som sägs och vad som därmed inte kan sägas i ett visst sammanhang är analytiskt betydelsefullt. Härvid lutar vi oss mot de ansatser som utvecklats inom den diskursiva psykologin \cite{Edley2001,Wetherell1998,PotterWetherell1987,WetherellPotter1992,MagnussonMarecek2015}. Behandlarna och utredarnas kontextuella förutsättningar för att kunna tänka kring psykisk ohälsa utifrån olika perspektiv, och de eventuella dilemman som institutionella ramar medför, kommer att utforskas med hjälp av Sara Ahmeds beskrivningar av möjligheterna och hindren för att utföra mångfaldsarbete i institutionella kontexter \cite{Ahmed2012}. Analytiskt fokus kommer även att ligga vid Ahmeds konceptualiseringar av de sociala och emotionella betydelserna av social katgorisering \cite{Ahmed2004,Ahmed2006}. 

## Genomförande och tidsplan

Projektdeltagare är Stefan Björk vid Umeå universitet, Institutionen för psykologi (projektledare), Gunnar Karlsson vid Stockholms universitet, Institutionen för pedagogik och didaktik, samt en doktorand knuten till endera av institutionerna.

Utformande av intervjuguide sker i nära samarbete mellan projektets deltagare. Intervjuer och transkribering görs i huvudsak av doktoranden. Analys, tolkning och rapportskrivande görs i första hand av doktoranden och Björk. Karlsson fungerar som doktorandens huvudhandledare. Resultaten kommer att publiceras dels på svenska i svenska tidskrifter, dels på engelska i internationella vetenskapliga tidskrifter.

Det första halvåret av projekttiden kommer huvudsakligen att användas till planering, utformning av intervjuguiden, pilotintervjuer och rekrytering av informanter. Samtliga intervjuer bör ha genomförts under första halvan av projektets andra år. Analysarbetet påbörjas så snart de första intervjuerna genomförts och fortsätter fortlöpande under intervjuandets gång. På det sättet kommer förståelsen av de frågor som ska undersökas att växa successivt och eventuella justeringar av intervjuguiden kan göras. Under år två till tre kommer tyngdpunkten av arbetet ligga vid analysen av intervjumaterialet. Rapportskrivande påbörjas så snart som möjligt men huvuddelen av skrivandet kommer troligen att ske under projektets tredje och fjärde år.

Till projektet knyts också en referensgrupp på tre till fyra seniora forskare med kunnande inom för projektet närliggande områden. Referensgruppens funktion är att lämna bidrag under arbetets gång, men framför allt att granska och lämna synpunkter på artikelmanus. Referensgruppen kommer att träffas en gång per år, alltså fyra gånger under projektets gång. I dagsläget ingår Eva Magnusson och Robert Ohlsson i referensgruppen, men vi räknar med att fylla ut denna med ytterligare en till två forskare.
